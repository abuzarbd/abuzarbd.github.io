<!DOCTYPE html><html><head><meta http-equiv="Content-Type" content="text/html; charset=UTF-8"><meta name="viewport" content="width=device-width, initial-scale=1"><title>তোতা রহস্য</title><style>body {	background: #444;	color: #fff;}</style></head><body>  <h2>তোতা রহস্য - (প্রথম খসরা)</h2>  ‘তোমার নাম ফেলুদা?’<br />একটা ছোট্ট ছেলে ফেলুদার পিছনে দাঁড়িয়ে প্রশ্নটা করেছে। ঘটছে পার্ক আর রাসেল স্ট্রিটের খেলনার দোকান হবি সেন্টারে। শুধু খেলনার দোকান বললে ভুল হবে, কারণ এখানে খেলনা ছাড়াও আরেকটা জিনিষ পাওয়া যায় সেটা হল অ্যাকুরিয়ামের মাছ। ব্রেজিলের রাক্ষুসে মাছ পিরানহার দুটো বাচ্চা ওখানে এসেছে খবর পেয়ে আমাদের চোখ দুজনে এসে হাজির হয়েছি।<br />ওই খুদে মাছের ধারালো দাঁত দেখে আমাদের চোখ চরকগাছ, এমন সময় পিছন থেকে প্রশ্নটা এল।<br />ছেলেটি ঘাড় উঁচু করে ফেলুদার দিকে দেখছে একদৃষ্টে। একটি ভদ্রলোক হাসি হাসি মুখ করে আমাদের দিকে এগিয়ে এসে বললেন, ‘আমার ছেলে আপনার পরম ভক্ত। বলতে পারেন আপনি ওর একজন হিরো।’<br />ফেলুদা কিছু বলার আগেই ছেলেটি এক নিশ্বাসে বলে গেল-‘আমাদের বাড়িতে একটি টিয়া উড়ে এসেছিল কাল বিকেলে, সেটাকে পঞ্চু ধরে ফেলেছে। আর আমরা একটা খাঁচা কিনেছি, আর সেই খাঁচাতে টিয়াটাকে রেখে দিয়েছি, আর সেটা খুব মজার কথা বলে।<br />‘তাই বুঝি?’ ফেলুদা ছেলেটির দিকে ঝুকে পড়ে জিজ্ঞেস করল। ‘কী বলে বলো তো?’<br />‘খালি খালি ত্রিনয়ন বলে একজনকে ডাকে।’<br />‘বাঃ-এতো খুব মজার ব্যাপার!’ ফেলুদা বলল, ‘ত্রিনয়ন নিশ্চয় ওকে খেতে দিত।’<br />‘তুমি দেখবে টিয়াটা?’<br />বেশ বুঝতে পারছিলাম যে ফেলুদা যদি একবার হ্যাঁ বলে তো ছেলেটি একেবারে হাতে স্বররগ পাবে।<br />ছেলের বাবা আরও এগিয়ে এসে বললেন, ‘ফেলুদা ব্যস্ত মানুষ কত কাজ থাকে ওঁর, ওঁর পক্ষে কি যেখানে সেখানে যাওয়া সম্ভব?’<br />ফেলুদা বলল, ‘বেশ তো। একদিন যাব এখন। তোমার টিয়া তোর পালিয়ে যাচ্ছে না! অবিশ্যি কার টিয়া দেখতে যাচ্ছি সেটা আমার জানা দরকার।’<br />ভদ্রলোক এবার পকেট থেকে একটা কার্ড বের করে ফেলুদাকে বললেন, ‘আমার নাম জয়ন্ত বোস। ইনি হচ্ছেন শ্রীমান রজত। আপনি একদিন এলে আমরা খুবই খুশি হব। রজত ছাড়াও আমাদের বাড়িতে আপনার আরও দুটি ভক্ত আছে-রজতের মা এবং বাবা।’<br />ফেলুদা কথা দিল যে একটা রবিবার সকালে রজতের বাড়িতে গিয়ে তার টিয়া পাখি দেখে আসবে।<br />পরদিন সকালে ফেলুদার ডাকে ঘুম ভাঙল। বৈঠকখানা থেকে ডাকছে ফেলুদা। ও সক্কলের আগে উঠে যোগব্যায়াম সেরে, সক্কলের আগে খবরের কাগজ পড়ে।<br />আমি তাড়াক করে উঠে ওর কাছে গিয়ে দেখি ও খবরের কাগজ হাতে নিয়ে বসে আছে। পাশে ইংরিজিটা ভাঁজ করে রাখা, হাতে বাংলা কাগজ। আমায় দেখেই ‘এইটে পড়ে দেখ তোপসে’ বলে কাগজটা আমার হাতে দিয়ে একটা জায়গায় আঙুল দেখিয়ে দিল। দেখি দ্বিতীয় পাতায় কর্মখালি-টালির মধ্যে ব্যক্তিগত বলে যে বিজ্ঞাপগুলো থাকে, এটা তারই একটা। তাতে লেখা রয়েছে-<br />‘গত ১৯শে অক্টোবর আমার একটি পোষা চন্দনা খাঁচা থেকে পালিয়ে যায়। আমার অতি প্রিয় এ পাখিটা সন্ধান দিতে পারলে উপযুক্ত পুরস্কার দেব। ধূর্জটিপ্রসাদ মল্লিক, ২২ নং হরিশ মুখার্জি রোড কলকাতা ৭০০ ০২০।<br />ফেলুদা বলল, ‘যদ্দুর মনে পড়ছে, এই ধুর্জটি মল্লিক হলেন একজন বিরাট ধনী ব্যবসায়ী। কালীচরণ মল্লিক অ্যান্ড সানস-এর কাপরের দোকান ছিল বড়বাজারে। ধুর্জটি সম্ভবত ওই অ্যান্ড সানস-এর একজন। তা উনি হঠাৎ একটা পাখির শোকে এতটা মরিয়া উঠেছেন কেন সেইটেই হচ্ছে কথা।’<br />আমি বললাম, ‘তা হলে তো জয়ন্তবাবুদের পাখিটা ফেরত দিয়ে দিতে হবে।’<br />‘সেই রকমই তো হলে তো জয়ন্তবাবুদের পাখিটা ফেরত দিয়ে দিতে হবে।’<br />‘সেই রকমই তো মনে হচ্ছে। শ্রীমান রজত খবরটা শুনে খুব খুশি হবে বলে মনে হয় না। দেখি&#8230;’<br />ফেলুদা উঠে গিয়ে ফোন তুলে জয়ন্তবাবুর নম্বর ডায়াল করল। টেলিফোন যা কথা হল মোটামুটি এই-  <h2>তোতা রহস্য - (দ্বিতীয় খসড়া)</h2>    ‘বাবা বলছে তুমি ফেলুদা।’<br />কথাটা শুনে পাশ ফিরে দেখি একটা আট দশ বছরের ছেলে ফেলুদার পাশে দাঁড়িয়ে ঘাড় উচিয়ে তার মুখের দিকে দেখছে। তার পিছনে দূরে গরম বুশ শার্ট পরা একজন ভদ্রলোক হাসিমুখে আমাদের দিকে দেখছেন। বোধহয় তিনিই ‘বাবা’। ভদ্রলোক এগিয়ে এসে ফেলুদাকে বললেন, ‘আমি আপনি বোধহয় একই সেলুনে চুল ছাটাই। সেখানেই আপনাকে দেখেছি। আসলে আমার ছেলে আপনার খুব ভক্ত, তাই আপনাকে চিনিয়ে দেবার লোভ সামলাতে পারলাম না।’<br />আমাদের কথা হচ্ছিল পার্ক স্ট্রিটের হবি সেন্টার বলে যে খেলনার দোকান আছে তার ভিতর দাঁড়িয়ে। আজ বড়দিন, তাই আমরা পার্ক স্ট্রিটের ঝলমলে চেহারাটা দেখতে বেরিয়েছে। মিনিট দশেক ঘোরাঘুরির পর ফেলুদা বলল যে ওর কিছু চাইনিজ তারের ধাঁধা কেনা দরকার। নানারকম জ্যামিতিক নকশায় ব্যাকানো থাকে। মাথা খাটিয়ে সেই প্যাঁচ খুলে দুটোকে আলগা করতে হয়। এই হল Chinese Wire Puzzle। এর খোঁজেয় হবি সেন্টার আসা, আর সেখানেই ফেলুদার এই খুদে ভক্তের সঙ্গে দেখা।<br />ফেলুদা ছেলের বাপের কথা শুনে হেসে ছেলেটির দিকে তাকিয়ে বলল, ‘আমি না হয় ফেলুদা, তোমার নামটা কী সেটা তো জানতে পারলাম না।’<br />ছেলেটি ফেলুদার কথার জবাব না দিয়ে বলল, ‘আমার টিয়া কোথায় গেছে বের করে দিতে পারবে?’<br />ভদ্রলোক হেসে উঠলেও মনে হল সেটা খানিকটা তার অপ্রস্তুত ভাবটা ঢাকার জন্য।<br />ফেলুদা বলল, ‘কী হল তোমার টিয়া?’<br />ছেলেটি কিন্তু বলার আগে ভদ্রলোকই উত্তর দিলেন। ‘ওর জন্য এই সেদিন একটা টিয়া এনে দিয়েছিলাম। আজ সকালে সেটা খাঁচা থেকে উধাও। পালিয়ে তালিয়ে টালিয়ে গেছে বোধহয়।’<br />‘পারবে বার করে দিতে?’-ছেলেটি এখনও এক দৃষ্টে ফেলুদার দিকে চেয়ে আছে।<br />ফেলুদা বলল, ‘আগে সমস্ত ঘটনা না জানলে কি ডিটেকটিভ কাজ শুরু করতে পারে?’<br />‘তা হলে চলো আমাদের বাড়ি।’<br />‘ও কী হীরক!’ ভদ্রলোক মোলায়েম ধমকের সুরে বললেন, ‘ফেলুদার বুঝি অন্য কাজ নেই? উনি কত ব্যস্ত লোজ জানো?’ তারপর ফেলুদার দিকে ফিরে বললেন, ‘অবিশ্যি আপনি আসতে পারলে আমরা খুবই খুশিই হব। টিয়া রহস্য সমাধানের জন্য বলছি না-হে হে-এমনি এসে চা খেয়ে যাবেন আর কী।’<br />ফেলুদার হাত এখন খালি, তার উপরে বড়দিনের ছুটি, তার উপরে তার খুদে ভক্তর অনুরোধ-একসঙ্গে এতগুলো কারণের জন্যই বোধহয় ও পরদিন বিকেলে নীহার দাশগুপ্তের বাড়ি যেতে রাজি হয়ে গেল।<br />খাবার পড়ে ফেলুদাকে বললাম, ‘তুমি যে নীহারবাবুর বাড়িতে যেতে রাজি হলে, ওর ছেলে কিন্তু টিয়ার ব্যাপারটা ঠিক তোমার ঘাড়ে চাপাবে।’<br />ফেলুদা খুব মন দিয়ে একটা কেনা চিনে তারের প্যাঁচ খোলার চেষ্টা করতে করতে বলল, ‘হু।’<br />আমি বললাম, ‘হু কী? শেষটায় যদি টিয়া উদ্ধার না হয়?’<br />‘তা হলে একটি ভক্ত কমে যাবে!’-ফেলুদা বিড় বিড় করে মন্তব্য করল। আমার কিন্তু ব্যাপারটা ভাল লাগছিল না। যে সে লোকের যা কিছু হারালেই যদি ফেলুদাকে গিয়ে খুঁজে বের করে দিতে হয় তা হলে তো মুশকিল। একটা জবরদস্ত ক্রাইম-টাইম হ্য-খুন, জালিয়াতি, একটা বড় রকমের চুরি বা ডাকাতি-তাতে ফেলুদার ডাক পড়লে ওর বুদ্ধিটা শানিয়ে নেবার সত্যি করে সুযোগ হয়। এই বড়দিনের ছুটিতে মনে মনে সেই রকমই একটা কিছুর আশা করছিলাম, কিন্তু তার জায়গায় কিনা&#8230;<br />আরও মিনিট পাঁচেক চেষ্টা করে তারের প্যাঁচ খুলে ফেলুদা একটা হাই তুলে বলল, ‘আসল ব্যাপারটা কি জানিস? ওই নীহার দাশগুপ্ত লোকটা সম্বন্ধে আমার একটা কিউরিয়সিটি আছে।’<br />‘কেন? লোকটা একজন কেউকেটা বুঝি?’<br />‘দাশগুপ্ত বলছে, আর হেশাম রোড বলছে। যদি শরৎ দাশগুপ্তর বাড়ির ছেলে হয়, তা হলে&#8230;’<br />‘তা হলে কী?’<br />‘তা হলে আমাদের যাওয়াটা একেবারে মাঠে মারা যাবে না।’<br />ফেলুদার আন্দাজ ভুল হয়নি। নীহার দাশগুপ্ত হলেন শরৎ দাশগুপ্তের নাতি। দু বছর আগে সাতাসি বছর বয়সে শরৎ দাশগুপ্ত মারা যান। জীবনে তার একটিমাত্র শখ ছিল সেটা হল ঘড়ি সংগ্রহ করা। বাইশ নম্বর হেশাম রোডের বাড়ির দোতলার উত্তর পূর্ব কোণের বৈঠকখানায় ছিয়ানব্বুই রকম ছোট বড় ঘড়ি রয়েছে। এ ছাড়া বাড়ির অন্য ঘরে, বারান্দায় ও সিঁড়ির ল্যান্ডিঙেও আরও কয়েকরকম ঘড়ি দেখলাম। এর চেয়ে বড় ঘরের সংগ্রহ যদি কলকাতায় কোথাও থেকে থাকে তো সে আমার জানা নেই। ঘড়িগুলো যখন বাজতে আরম্ভ করে তখন কথা বন্ধ করে চুপ করে শুনতে হয়।<br />নীহারবাবু বোধহয় তার ছেলেকে বুঝিয়ে সুঝিয়ে রেখেছিলেন যে সে যেন ফেলুদা এলেই তাকে তার পাখির কথা বলে বিরক্ত না করে, কারণ আমরা যতক্ষণ বসে চা খেলাম, হীরক দরজার বাইরে ঘুর ঘুর করল কিন্তু ঘরে ঢুকল না।<br />নীহারবাবুর স্ত্রীও দেখলাম ফেলুদার ভক্ত। নিজে হাতে বিনুনি পাকানো মাংশের শিঙাড়া করেছিলেন আমাদের জন্য। তা ছাড়া কড়াইশুঁটির সঙ্গে চিড়ে ভাজা, তৈরি পাটিসাপটা আর চা।<br />চা খাওয়া শেষ হলে পর নীহারবাবু তার ঘড়ির কথা তুললেন। আমরা বারান্দায় বসেছিলাম-পাশেই বৈঠকখানা, আর সেখানেই ঘড়ি। ফেলুদা বলল, ‘ঘড়ি দেখার আগে আপনার ছেলের সঙ্গে একবার কথা বলতে চাই। তার টিয়া অন্তর্ধান রহস্যটাকে একেবারে এড়িয়ে যাওয়া অন্যায় হবে।’<br />হীরককে ডাক দিতেই সে দৌড়ে এল আমাদের কাছে।<br />ফেলুদা বলল, ‘তোমার খাঁচাটা একবার দেখতে পারি কি? নাকি, পাখি নেই বলে সেটা ফেলে দিয়েছ?’<br />খাঁচাটা যেখানে ছিল সেখানেই আছে। হীরকদের শোবার ঘরের বাইরের বারান্দায়। তারের খাঁচা, মাথাটা গোল-যেমন সাধারণত হয়। খাঁচার ভেতরে একটা এনেমেল করা বাটিতে এখনও ছোলা রয়েছে। দরজার একটা ছিটকিনি রয়েছে, কিন্তু সেটা এখন খোলা।<br />‘কবে এসেছিল, পাখিটা?’ ফেলুদা জিজ্ঞেস করল।<br />‘এই তো-গত শনিবার’, নীহারবাবু বললেন। ‘হীরক ওর এক বন্ধুর বাড়িতে টিয়া দেখেছে-সেই থেকে ওর শখ। তাই শনিবার নিউ মার্কেট থেকে এটা এনে ওকে দিই। রবিবার রাত্রেই ওটা কেউ সরিয়েছে। কারণ সোমবার, অর্থাৎ কাল সকালে হীরকই ঘুম থেকে উঠে দেখে খাঁচা খালি। অথচ দরজাটা রাত্রে ওর মা নিজের হাতে বন্ধ করেছে।’<br />‘সেই রাত্রে কোনও শব্দ পেয়েছিলেন কি, হীরকবাবু?’ ফেলুদা প্রশ্ন করল।<br />হীরক মাথা নাড়ল। হীরকের মা বললেন, ‘আমি যেন একবার ডাকতে শুনেছিলাম টিয়াকে, কিন্তু সেটা মনে হল-পাখিটা নতুন জায়গায় এসেছে, অভ্যেস হয়নি, তাই ডাকছে।’<br />ফেলুদা ভীষন কাছ থেকে খাঁচাটাকে দেখছে, তার চোখে ভ্রুকুটি।<br />হীরক এতক্ষণ চুপ করে ছিল। এবার বোধহয় আর ধৈর্য রাখতে না পেরে বলল, ‘কে নিয়েছে পাখিটা?’<br />গম্ভীর গলায় প্রশ্নটা শুনে হাসিই পেয়ে গিয়েছিল। হীরকের মা’ও দেখলাম মুখে কাপর চাপা দিয়ে মাথাটা ঘুরিয়ে নিলেন। নীহারবাবু একটু অপ্রস্তুত হয়ে গলা খাকরালেন। ফেলুদা কিন্তু বেশ গম্ভীর ভাবেই বলল, ‘কে নিয়েছের চেয়েও আগে জানতে হবে কেন নিয়েছে। ব্যাপারটা খুব সহজ নয় হীরকবাবু-আমাকে একটু ভাবতে সময় দিতে হবে।’<br />‘ঠিক আছে।’ গম্ভীর গলায় হীরিকের কথা এল। ফেলুদা যে তার জন্যে ভাবছে এটাতেই তার মন ভাল হয়ে গেছে; টিয়া ফিরে আসুক কি না আসুক সেটা বোধহয় খুব বড় কথা নয়।<br />এবার আমরা নীহারবাবুর বৈঠকখানায় গিয়ে হাজির হলাম। এটাই হল ঘড়ির ঘর সত্যি আমি কখনও দেখিনি। ফেলুদা বলল, ‘এত ঘরিতে রোজ রোজ দ্ম দেওয়া তো এক পেল্লায় ব্যাপার। আলাদা লোক রাখতে হয়েছে বোধহয়?’<br />‘আমাদের বহুদিনের বেয়ারা ঘনশ্যামই কাজটা করে।’<br />‘ভাল কথা-আর চাকর বাকর কী আছে আপনাদের বলুন তো। টিয়ার ব্যাপার আমার মনটা খচ খচ করছে। বাড়ির চাকর ছাড়া আর কেউ ওটা নিতে পারে বলে মনে তো হয় না।’<br />‘রান্নার লোক একটি আছে, সেও অনেকদিনের। একটি ছোকরা চাকর আছে-যতীন-সে লোকটা এসেছে বছর দুয়েক হল। এ ছাড়া মালী, জমাদার-এরা কেউই রাত্রে থাকে না।’<br />ফেলুদা ঘড়ির দিক থেকে চোখ না ফিরিয়েই প্রশ্ন করে চলেছে।<br />‘যতীনই কি আমাদের চা এনে দিল?<br />‘হ্যাঁ।’<br />‘ওকে জিজ্ঞেস করেছিলেন টিয়ার কথা?’<br />‘হ্যাঁ। স্বভাবতই ও বলেছে কিছুই জানে না।’<br />‘নিউ মার্কেটের যে দোকান থেকে পাখিটা কিনেছিলেন তার নাম জানেন?’<br />‘লোকটার নাম লতিফ। লতিফের দোকান বলেই বলে।’<br />এর পর ফেলুদা পাখি নিয়ে আর প্রশ্ন করেনি।<br />নীহারবাবু তার প্রত্যেকটি ঘড়ির ইতিহাস আমাদের বললেন। তিনশো বছরের পুরনো ঘড়িও রয়েছে। একটা বেশ বড় দাঁড় করানো ঘরিতে দেখলাম খোলস বলে কিছু নেই, কলকব্জা সব বাইরে থেকেই দেখা যাচ্ছে। কলকাতার টাইমসের সঙ্গে সঙ্গে লন্ডন, প্যারিস, নিউ ইয়র্কের টাইম জানা যাচ্ছে। বাইরে যা দেখাবার মতো আছে সব দেখিয়ে নীহারবাবু একটা দেরাজ খুলে বললেন, ‘আমার ঠাকুরদাদার সংগ্রহের সব চেয়ে মূল্যবান জিনিষটা আপনাকে দেখাই।’<br />একটা ছোট্ট বাক্স থেকে একটা সোনার ট্যাঁক ঘড়ি বার করে নীহারবাবু ফেলুদার সামেন ধরে বললেন, ‘আড়াইশো বছর আগে লন্ডনের লুই রিকর্ডনের তৈরি-পৃথিবীর প্রথম সেলফ-ওয়াইন্ডিং ঘরিগুলোর মধ্যে একটা হল এটা।’<br />আমি অবাক হয়ে এই দম না দেওয়া ঘড়ি দেখতে লাগলাম। ফেলুদার হাতঘরিটাতেও (যেটা দীননাথ পাকাড়াশি ওকে দিয়েছিলেন বাক্স-রহস্য সমাধানের পর) দম দিতে হয় না; কিন্তু দম-না-দেওয়ার কায়দাটা যে আড়াইশো বছর আগেই আবিষ্কার হয়ে গেছে সেটা ভাবিনি।<br />নীহারবাবু আমাদের পাঁচটা পর্যন্ত থেকে যেতে বলেছিলেন, কারণ সেই সময় বাজা-ঘরিগুলো সব একসঙ্গে বাজবে, আর সেটা নাকি একটা শোনার মতো ব্যাপার। পাঁচটা বাজতে আর পাঁচ মিনিট বাকি দেখে আমরা আবার সোফায় বসলাম। ফেলুদা বলল, ‘মোমবাতির দাগ দেখছি টেবিলের উপর। আপনাদের এদিকেও বুঝি পাওয়ার-কাট থেকে অব্যাহতি নেই।’<br />‘আর বলবেন না। কারই বা অব্যাহতি আছে বলুন। হপ্তায় তিনদিন সন্ধ্যাটা যে কী করে কাটাব সেটা ভেবে পাই না।’<br />‘সেই জন্যই বুঝি প্ল্যানচেট ধরেছেন?’<br />ভদ্রলোক প্রশ্নটা শুনে হো হো করে হেসে উঠলেন। ‘বাবা-আপনার দৃষ্টিও খুবই তীক্ষ্ণ। কাল হবি সেন্টার থেকে উইজা বোর্ড কিনেছিলেম সেটা লক্ষ করেছেন বুঝি?’<br />ফেলুদা হাসল। আমি জানতাম উইজা বোর্ড হল একটা চাকাওয়ালা কাঠের তক্তা, তাতে পেনসিল গোঁজার জন্য একটা ফুটো। একটা তেপায়া টেবিলের উপর একটা সাদা কাগজ রেখে তার উপর বোর্ডটাকে রাখতে হয়। তারপর ঘরের বাতি নিভিয়ে সকলে টেবিলটাকে ঘিরে বসে কোনও মৃত লোকের কথা ভাবলেই নাকি কিছুক্ষণেই সেই লোকের আত্মা এসে হাজির।<br />আর তখন সেই আত্মাকে কিছু জিজ্ঞেস করলে সকলের হাতসুদ্ধ বোর্ডটা নাকি এঁকে বেঁকে চলতে থাকে, আর তার ফলে সাদা কাগজের উপর পেনসিল দিয়ে সেই প্রশ্নের উত্তর লেখা হয়ে যায়।<br />‘আসলে কী জানেন’, ভদ্রলোক বললেন, ‘বোর্ড ছাড়া শুধু টেবিলের উপর হাত রেখে বসে থেকে দেখেছি-কোনও ফল হয়নি। তাই ভাবলাম এবার বোর্ড দিয়ে করে দেখব।’<br />‘বোর্ড দিয়ে ফল পেয়েছেন?’<br />‘এখনও বসিনি। আমরা বুধবার বুধবার বসি। আমার এক বন্ধু আছে-শখটা আসলে তারই। আর আমার এক প্রতিবেশী আছেন-সুধাংশুবাবু-এই তিনজন। আপনারও এ ব্যাপারে ইন্টারেস্ট আছে না কি?’ফেলুদা হাসল। ‘নাঃ। তবে যারা এ সবের চর্চা করে তাদের সম্পর্কে একটা কৌতূহল হয় বই কী।’<br />‘আসলে কী জানেন, অন্ধকারে বসে থাকতে থাকতে একদিন ভূত প্রেত আত্মা পরলোক এই  সব নিয়ে আলোচনা হচ্ছিল। তাই থেকেই আমার বন্ধুর মাথায় এল প্ল্যানফচেট ট্রাই করার ব্যাপারাটা। ছেলেমানুষী বটেই-তবে এতরকম লোকে ফল পেয়েছে বলে শুনেছি যে পরখ করে দেখতে ইচ্ছে হল।’<br />রাত্রে ফেলুদাকে একটু গম্ভীর দেখে জিজ্ঞেস করলাম, ‘ঘড়ির কথা ভাবছ, না প্রেতাত্মার কথা ভাবছ, না টিয়ার কথা ভাবছ?’<br />ফেলুদা বলল, ‘যতীন চাকরটা যখন চা দিচ্ছিল তখন ওর ডান হাতের বুড়ো আঙুল আর তর্জনীটা লক্ষ করেছিলি?’<br />‘কই, না তো।’<br />‘দুটো ক্ষত চিহ্ন রয়েছে। দেখে ভাল লাগল না। খাঁচার দরজার পাশে তারেও লাল দাগ দেখলাম। শুকনো রক্ত বলেই তো মনে হল।<br />‘কিন্তু যতিন খাঁচা থেকে পাখি বার করবে কেন? পাখিটা তো আর ধন দৌলত নয়। আর এমন একটা সাংঘাতিক কোনও পাখিও নয় যে বিক্রি করলে বেশি দাম পাওয়া যাবে।<br />‘জানি রে তোপসে, জানি&#8230;কোনও কারণে খুঁজে পাওয়া যাচ্ছে বলেই তো মেজাজটা খিচড়ে আছে। ব্যাপারটায় লজিকের এত অভাব বলেই তো আমাকে এত পীড়া দিচ্ছে। এখন যেটা দরকার সেটা হল পাখিটার সম্বন্ধে কিছু তথ্য সংগ্রহ করা। লতিফের দোকান-নিউ মার্কেট&#8230;’<br />ফেলুদা বলে নিউ মার্কেটের মতো এমন একটা ব্যাপার শুধু কলকাতায় বাঁ ভারতবর্ষে কেন-সারা পৃথিবীতেই খুব বেশি আছে বলে মনে হয় না। একটা সেফটি পিন থেকে রয়েল বেঙ্গল টাইগার পর্যন্ত যা কিছু চাও তাই কিনতে পাওয়া যায় নিউ মার্কেটে। আমার তো প্রতিবার গেলেই গোলকধাঁধার মতো সব গুলিয়ে যায়, কিন্তু ফেলুদা একেবারে সটান যে দোকানে যাওয়া দরকার সেখানে গিয়ে হাজির হয়। ওর নাকি পুরো মার্কেটের প্ল্যান্টা মাথার মধ্যে পরিস্কার আছে। একবার পাখির বাজারে পৌঁছে লতিফের দোকান বার করতে লাগল ঠিক দু মিনিট। সমস্ত পাখির বাজারটায় যে দিকে চোখ যায় সেদিকেই খাঁচা, আর খাঁচার মধ্যে হাজারে হাজারে কতরকম পাখি রয়েছে তার ঠিক নেই। কয়েকটা পাশাপাশি খাঁচায় তো পেলিক্যান পর্যন্ত রয়েছে মনে হল। আর সব পাখিই কি একসঙ্গে ডাকছে? তা না হলে এরকম কান ফাটা শব্দ হবে কেন?<br />ফেলুদা লতিফকে সোজাসুজি প্রশ্ন করল তার দোকান থেকে গত শনিবার একজন বাঙালি ভদ্রলোক এসে একটা টিয়া কিনে নিয়ে গেছে কি না।<br />‘টিয়া তো নেয়নি বাবু’, লতিফ বলল।<br />‘টিয়া নেয়নি?’<br />‘না বাবু। তবে চন্দনা একখানা বিক্রি হয়েছে। খুব ভাল পাখি। একজন ফরসা মতো বাবু এসে কিনে নিয়ে গেলেন।’<br />‘টিয়া আর চন্দনা তো খুবই কাছাকাছি, তাই না? ফেলুদা প্রশ্ন করল।<br />‘হ্যাঁ বাবু। তবে চন্দনার গলায় একটা দাগ থাকে। আর চন্দনার মতো অমন পরিস্কার কথা টিয়া পাখি বলতে পারে না।’<br />‘এই চন্দনাটা কথা বলত?’<br />‘হ্যাঁ বাবু। ‘মা’ ‘মা’ করে ডাকত। ‘ঠাকুর ভাত দাও,’ ‘মধুসূদন’, ‘হরি হরি’-অনেক কথা বলত বাবু। ভবানীপুরের এক বাড়ি থেকে এসেছিল পাখিটা। আপনাদের চাই কথা বলা পাখি?’<br />ময়না আছে, চন্দনা আছে-’<br />হীরকের পাখিটা টিয়া না-চন্দনা, এইটাই খালি জানা গেল লতিফের কাছে এসে। ফেলুদা বলল তাতে নাকি অনেকটা লাভ হয়েছে-রহস্যের একটা নতুন দিক নাকি খুলে গেছে।<br />একটা প্রশ্ন আমার মনে আসছিল-মার্কেট থেকে ফেরার পথে সেটা ফেলুদাকে জিজ্ঞেস না করে পারলাম না।<br />‘আচ্ছা ফেলুদা, পাখিটাই যদি নেবার ছিল, তাহলে খাচাসুদ্ধু নিয়ে গেলেই তো হত। খাঁচার দরজা খুলে জখম হওয়া রিস্কটা নিল কেন?’<br />‘তোর প্রশ্নটা ভালই হয়েছে রে তোপসে। এটা আমারও মাথায় এসেছিল। আসলে যে নিয়েছে সে বোধহয় এইটেই বোঝাতে চেয়েছিল যে পাখির পাখির দরজা বন্ধ করা হয়নি, তাই পাখি উড়ে পালিয়েছে। পাখিটাকে যে কোনও একটা বিশেষ প্রয়োজনে ফন্দি করে সরানো হয়েছে সেটা সে বোঝাতে দিতে চায়নি। আর খাঁচা থেকে যখন বার করে নেওয়া হয়েছে, তার মানে হয় সে পাখিকে মেরে ফেলা হয়েছে, না হয় তাকে ছেড়ে দেওয়া হয়েছে।’<br />পরদিন সকালে ফেলুদা নীহারবাবুকে ফোন করে পাখির কোনও সন্ধান পাওয়া গেছে কি না জিজ্ঞেস করল। পাখিটাকে যদি ছেড়ে দেওয়া হয়ে থাকে তা হলে সেটা আশেপাশেই কোনও গাছে হয়তো থাকতে পারে। কাছাকাছির মধ্যে যদি কোনও পার্ক থাকে তা হলে হীরক যেন সেখানে মাঝে মাঝে গিয়ে গাছপালাগুলো দেখে আসে, এ কথাও ফেলুদা বলল। ভদ্রলোক বললেন পাখির খবর পেলেই উনি জানাবেন।<br />বিষ্যুদবার সকালে সাতটার সময় নীহারবাবু ফোন করলেন। চন্দনার খবরের জন্য নয়। তার আড়াইশো বছরের পুরনো সেলফ-ওয়াইন্ডিং ট্যাঁক ঘড়িটা কাল রাত্রে তার দেরাজ থেকে চুরি হয়ে গেছে।<br />ফেলুদা টেলিফোনটা রেখে ধরা গলায় বলল, ‘চট করে তৈরি হয়ে নে। আমার মন বলছিল একটা গন্ডগোল হবে-’</body></html>